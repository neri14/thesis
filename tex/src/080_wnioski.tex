\chapter{Podsumowanie i kierunki dalszego rozwoju}
W ramach niniejszej pracy magisterskiej opracowany został inteligentny, adaptacyjny, system sterowania ruchem drogowym wraz z algorytmem sterowania ruchem. Została również przygotowana platforma do testowania algorytmu sterowania ruchem z symulatorem ruchu drogowego opartym o automat komórkowy.

Przygotowany algorytm porównany został z ruchem drogowym przy braku sterowania jak i ze sterowaniem prostym, stałoczasowym, programem sygnalizacji. W wyniku wykonanych badań wykazane zostały wady i zalety opracowanego algorytmu.

Podstawową zaletą jest zwiększenie płynności ruchu w porównaniu z pozostałymi badanymi przypadkami, co pokazane jest przez mniejszą średnią liczbę zatrzymań pojazdów. Zmniejszona średnia prędkość pojazdów, w porównaniu z brakiem sterowania, rekompensowana jest przez zwiększone bezpieczeństwo ruchu, wynikające bezpośrednio z zastsowania sygnalizacji świetlnej.

Wadami opracowanego systemu są ograniczenia wynikające z metody ustalenia które sygnalizatory powinny w danej chwili zezwalać na przejazd. Wynikające problemy są dobrym punktem wyjściowym do dalszego rozwoju opracowanego algorytmu.

Przykładem możliwości dalszego rozwoju jest rozwiązanie problemu faworyzacji stanów sygnalizacji o większej liczbie strumieni ruchu, czy faworyzacji strumieni nadjeżdżających z sąsiadujących obszarów kontrolowanych opracowanym algorytmem ponad strumieniami wjeżdżającymi do obszaru kontrolowanego zespołu skrzyżowań.

Opracowany w ramach tej pracy system może zostać wykorzystany do sterowania ruchem drogowym w rzeczywistym układzie drogowym po dokładnym dopasowaniu parametrów przy użyciu opracowanego jaki i innych symulatorów. Proponowany system nie wymaga dużej ingerencji w infrastrukturę, ponieważ wykorzystuje jej aktualne elementy w postaci sygnalizatorów i czujników ruchu.